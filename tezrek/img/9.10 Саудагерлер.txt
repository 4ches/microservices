<p>Бұдан кейін саудагерлер тұрады; олар сауда қылу және пайда табу үшін тынбастан жүреді.</p>
<p>Ақылы мен көңілі Аллаға байланған хәлде тіршілік етуді қалап, әлемді кезеді.</p>
<p>Олармен қатынас, келсін, сен де оларға бар; не қаласа бер, алыс-беріс жаса.</p>
<p>Халықтың жақсы көрген, таңдаулы, ең әдемі, жақсы әрі әлем қалаған нәрселер оларда болады.</p>
<p>Шығыстан батысқа жүріп кезеді; тілеген тілеуіңді саған келтіреді.</p>
<p>Әлемге таңсық, мыңдаған түрлі жібек оларда болар.</p>
<p>Әлем кезуші саудагер жоқ болса, қара бұлғын ішікті қашан киер едің?!</p>
<p>Қытай керуені шаңын көрсетпесе, мың түрлі жібек қайдан келер еді?!</p>
<p>Саудагер кезіп, жортып жүрмесе, тізілген інжулерді кімнің көзі көрер еді?!</p>
<p>Санап көрсең, бұл сияқты ондай нәрселер өте көп; сөз ұзармасын деп, сөзімді тоқтаттым.</p>
<p>Барлық саудагер сондай адам болады; олармен қатынас, есігіңді ашық ұста.</p>
<p>Олармен қатынас, жақсы мәміле қыл; илан, сенің атың, жақсылығың алысқа тарайды.</p>
<p>Назар сал, бұлар әлемге атыңды таратушылар, жаман болсын, жақсы болсын атыңды жаюшылар.</p>
<p>Саған азды-көпті кәдесін (жолын) қылса, қайтарымын қыл, одан қуаныш тапсын.</p>
<p>Пайда-шығында мінезі құбылмалы болады; қарым-қатынаста бұған өте абай бол.</p>
<p>Әлемді кезген, көп нәрсені көріп, басынан кешірген ер не деген, тыңда:</p>
<p>&laquo;Әлемге атыңды жайғың келсе, жолаушылармен ізгі мәміледе болуға тырыс&raquo;.</p>
<p>Шынында, абырой-даңқты болуды қаласаң, саудагерлермен ізгі қарам-қатынаста бол.</p>
<p>Әй, ұрпағым, сен ізгі атың шыққанын қаласаң, жолаушы және керуенмен ізгі мәміледе бол.</p>
<p>Саудагерлермен осындай мәміледе бол, жақсы атың жайылып, қуанышпен рахат өмір сүр.</p>