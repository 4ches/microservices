  <p>Барша қара тобырдың мінезі, өңі қандай болса, білімі, ақылы, мінезі де сондай.</p>
<p>Қара тобырдың мінезі нашар болады; заң, ереже дегенді білмейді, заман көшіне ілеспеген.</p>
<p>Әйтсе де, тіпті бұларсыз шаруа бітпейді; олармен жақсы қарым-қатынаста бол, бірақ дос болма.</p>
<p>Қараңғы, қара тобырдың болмысы әрдайым қап-қара; назар аудар, өзіңді қара қылма.</p>
<p>Қараңғы, қара тобырдың мінезі нашар, табиғаты тұрпайы; бар білгені &ndash; күш көрсету, бар болмысы да сондай.</p>
<p>Жеуді, қарын тойдырғанды біледі; тамақтан басқа қайғысы жоқ.</p>
<p>Тыңда, жөн білетін, тәжірибелі сыншы кісі қараңғы тобырдың мінезі туралы не дейді.</p>
<p>&laquo;Барша қараңғы тобырдың қайғысы қарны үшін; халықтың барша қайғасы да тамақ үшін&raquo;.</p>
<p>Бұл тамақ үшін өте көп халықтар өлді; қазір де қара жер астында өкінішпен от жейді.</p>
<p>Қараңғы тобыр қарны тойса, шектен шығады; олар өздерін басып ұстамаса, бек өзі күш қолданады.</p>
<p>Әй, қандас, олармен қарым-қатынаста бол; ішіп-жейтін асын беріп тұр.</p>
<p>Тіліңмен, сөзіңмен жұмсақ бол, қаласа бер; назар сал, бергенді алар, ол оның пайдасы, сосын жейді.</p>
<p>Көп сөз сөйлеме, сабыр ет, тіліңе абай бол; көп айтылған сөздің қадірі қалмас (су сияқты болды).</p>
<p>Тыңда, білім білген, тілін, өзін ұстай білген ер не дейді!</p>
<p>&laquo;Сөздің бәрі сөз деп тіліңді шығарма; ойлан, сақтан, сөздің керегін біл&raquo;.</p>
<p>Бір ақылдыны көрдім, аз сөйледі; көп сөйледім деп жылдар бойы өкінді.</p>

<div class="reference">
    <hr style="background: #000"/>
    <p><sup>30</sup> Ел ішіндегі білім-ғылымнан алыс, мінезі дөрекі, түсінігі таяз адамдар немесе тайпалар. Түпнұсқада олар «қара», «ғам», «бұдұн» деп жазылған. Бұл мәтіндер түркі тайпаларының әртүрлі деңгейде болғанын көрсетеді.</p>
    <hr style="background: #000"/>
  </div>



