<p>Назар сал, тағы бір тобы егіншілер; бұл керек кісілер, ботам!</p>
<p>Сен бұлармен аралас, қарым-қатынаста бол; тамаққа байланысты уайымсыз өмір сүр.</p>
<p>Барша қимылдағандарға бұлардан пайда келеді; ішіп-жеуде бәріне дәм тигізеді.</p>
<p>Бүтін тыныс алғандар, ашыққан және тойғандар, барлық тірі жан иесі бұларға мұқтаж.</p>
<p>Құлқынның қамы оның себебінен орындалса, күмәнсіз бұл кісі саған да керек.</p>
<p>Бұлармен де қатынас, әй қандас; асың адал, тамағың таза болады.</p>
<p>Тыңда, тақуалардың алды, түрлі істің барлығынан сақтанған кісі не дейді!</p>
<p>&laquo;Әй, мінезі жұмсақ кісі, нәзік және тура жол ұстанайын десең, әуелі тамағыңды таза ұста.</p>
<p>Шынымен тақуа болғың келсе, тамағыңа, сыртыңа адалдан нәсіп бер.</p>
<p>Кедей болмаймын, бай болайын десең, зина қылмауға күш сал.</p>
<p>Сен құрметті болғың келсе; әй мінезі жұмсақ жан, тексіздік жасама.</p>
<p>Тегін, асылын бұзған ол &ndash; тексіздік; жақсы ізді өшірген де &ndash; тексіздік.</p>
<p>Тексіздіктен қашу ол бақытты тапқызады; сөнген отты тексіздік ұстатқызады.</p>
<p>Іске біліммен қол жеткізген, болмысы таза кісі өте жақсы айтыпты.</p>
<p>&laquo;Тексіздіктің маңайына тұрма, жақын барма; тексіздік қайда болса, қадірсіздік сонда&raquo;.</p>
<p>Бақ-дәулет тексіздікпен бірге тұрмайды, одан қашады.</p>
<p>Егер тұрса, оның бір кеш қалуына мүмкіндік берме.</p>
<p>Егінші адамдардың қолы кең болады. Алланың бергенін кең көңілмен ұстайды.</p>
<p>Барлық мақұлық өз нәсібін тегіс алады; жорытқандар асын, ұшқандар жемін.</p>
<p>Бұлармен байланысып, қарым-қатынаста бол; тіліңмен жақсы сөз сөйле және жүзің жарқын болсын.</p>