<p>Тағы бір қауым ұсталар; өзінше тіршілігін жасап, ұсталық қылады.</p>
<p>Бұл саған керек кісілер; олармен жақын аралас, пайдасы тиеді.</p>
<p>Бұлар темірші, етікші, тері өңдеуші, бояушы, суретші, оқ және садақ жасаушы.</p>
<p>Дүниенің әсемдігі осылардан келеді; әлемдегі таң қаларлық нәрселерді осылар жасайды.</p>
<p>Осындайлар өте көп, санасаң сөз ұзарады; қалғанын өзің ұғарсың, мен сөзімді қысқарттым.</p>
<p>Бұлармен аралас, қатынас; оларды қуандыр, өзің де бақытты өмір кеш.</p>
<p>Сенің тапсырысыңды орындаса, тезірек ақысын өте; жегіз, ішкіз, асыңды көбірек бер.</p>
<p>Абай бол, ақысын бермеді деп сені халық арасында кінәламасын, атыңа кір келтірмесін.</p>
<p>Халыққа жанашыр, көңілі түзу, білімді және таза адам жақсы айтыпты.</p>
<p>&laquo;Тек қана өмір тілеме, абырой тіле; бұл өмірмен бірге абырой керек&raquo;.</p>
<p>Өзің өлсең де, соңыңда жақсы атың қалады; жақсы атың болса, өмірдің мәні сол.</p>
<p>Адамның жаман аты шыққанынан тірі тұрмағаны жақсырақ.</p>
<p>Бұл өмір саған берілген капитал, онымен жақсы ат алуғаәрекет ет; жаман ат алма, жақсы атың мәңгілікке қалсын.</p>