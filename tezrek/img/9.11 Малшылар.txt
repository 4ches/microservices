<p>Бұдан соң малшылар келеді; бұлар барлық жылқыларға (малға) басшы.</p>
<p>Бұлар шынайы әрі тура болады, күмәнді, астыртын іске қатыспайды, бұлардың ешкімге салмағы жоқ.</p>
<p>Жейтін, киетін, мінетін және жүк таситын ат, айғыр, байтал бұлардан шығады.</p>
<p>Қымыз, сүт, жүн, май, қатық, құрт, төсек жабдығы мен киізін үйіңнің рахатына тұтын.</p>
<p>Бұлар пайдалы кісілер, бұларды ізгі тұт, әй, ботам!</p>
<p >Қатынас, аралас, жегіз және ішкіз, әділдікпен ғұмыр кеш.</p>
<p>Не қаласа бер, керегің болса ал; бұл қауымның әділ болғанын көрдім, алдауды білмейді.</p>
<p>Бұлардан білім және әдеп күтпе; әрекеті дөрекі болады!</p>
<p>Бұлармен байланысқанда өзіңді сақ ұста; заң, ереже, қадірді білмейді.</p>
<p>Жылы сөз сөйле, доссынба, білімсіз Шігіл (ру аты) басынады.</p>
<p>Заң шығарушы және халықпен араласып, оны тәжірибеден өткізген кісі (би) жақсы айтқан екен.</p>
<p>&laquo;Білімсізді жаныңа өте жақын ұстама; жақындатсаң күмәнсіз, дөрекі қарым-қатынас қылады&raquo;.</p>
<p>Ғылымда бұдан да жақсы айтылған; іске біліммен қол жеткіз.</p>
<p>&laquo;Білімсізге жақындама, өзіңді ұста; өзін ұстаған ада мберекелі өмір сүрді&raquo;.</p>
<p>Білімсіз кісіден жырақ тұр, қаш; білімсіздің сөзі, мінезі дөрекі.</p>
<p>Енді малшылар осы секілді болады; қатынасуды қаласаң, сөзім жол көрсетеді.</p>
<p>Оларен бірге қалай өмір сүресің, одан үлесіңді қалай аласың, енді саған анықтап айтып бердім.</p>